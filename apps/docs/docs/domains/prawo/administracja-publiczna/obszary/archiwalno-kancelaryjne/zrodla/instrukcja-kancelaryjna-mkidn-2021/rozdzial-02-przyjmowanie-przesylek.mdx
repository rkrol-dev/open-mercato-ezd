## Rozdział 2 Przyjmowanie, otwieranie i sprawdzanie przesyłek

## § 11.

1. Punkt kancelaryjny rejestruje przesyłki wpływające.
2. Punkt kancelaryjny wydaje na żądanie składającego przesyłkę potwierdzenie jej otrzymania.
3. Rejestrowanie przesyłek wpływających w systemie EZD polega na przyporządkowaniu do każdej takiej przesyłki określonego zestawu metadanych opisujących przesyłkę.
4. Metadane mogą być dodawane automatycznie.
5. Metadane opisujące przesyłkę wpływającą mogą być uzupełniane w trakcie załatwiania sprawy.
6. Każda  przesyłka otrzymuje w  systemie EZD  automatycznie  nadany  identyfikator, unikatowy  w  całym  zbiorze  przesyłek  wpływających,  określany  jako  numer  z  rejestru prowadzonego dla danego roku kalendarzowego dla przesyłek wpływających.
7. Zestaw  metadanych  opisujących  przesyłkę wpływającą  określa załącznik nr 1 do instrukcji.
8. Dopuszcza się nierejestrowanie przesyłek niemających żadnego znaczenia dla udokumentowania działalności Ministerstwa, takich jak kartki z życzeniami, reklamy.

## § 12.

1. W trakcie odbioru przesyłek dostarczonych w kopertach lub paczkach, punkt kancelaryjny sprawdza prawidłowość wskazanego na przesyłce adresu oraz stan jej opakowania.
2. W razie  stwierdzenia  uszkodzenia  lub  naruszenia  przesyłki  w  stopniu,  który  umożliwił osobom trzecim ingerencję w zawartość przesyłki, punkt kancelaryjny sporządza w obecności doręczającego adnotację na kopercie lub opakowaniu oraz na potwierdzeniu odbioru.
3. W przypadku, o którym mowa  w ust. 2, sporządza się protokół o doręczeniu przesyłki uszkodzonej.
4. O odbiorze uszkodzonej lub naruszonej przesyłki powiadamia się niezwłocznie bezpośredniego przełożonego.

## § 13.

1. Przesyłki  mylnie  doręczone  zwraca  się  bezzwłocznie  dostawcy  usługi  pocztowej  albo przesyła bezpośrednio do właściwego adresata.
2. Przesyłki  niewiadomego  pochodzenia  przyjmowane  są  w  trybie  określonym  odrębnymi przepisami wydanymi przez Dyrektora Generalnego Ministerstwa .
3. Ujawnione w przesyłkach pieniądze i inne walory, po ustaleniu ich ilości i wartości, składa się  do  kasy  komórki  organizacyjnej  Ministerstwa  właściwej  w  sprawach  finansowych, dokonując odpowiedniej adnotacji o walorach obok pieczęci wpływu.

## § 14.

1. Przesyłki na nośniku papierowym punkt kancelaryjny rejestruje na podstawie:
- 1) danych  zawartych  w  treści  pisma  -  w  przypadku,  gdy  istnieje  możliwość  otwarcia koperty i zapoznania się z treścią pisma,
- 2) danych  na  kopercie,  w  której  zamknięte  są  pisma  -  w  przypadku,  gdy  nie  ma możliwości otwarcia koperty.
2. Dyrektor Generalny Ministerstwa określa  listę  rodzajów  przesyłek  wpływających,  które nie są otwierane przez dany punkt kancelaryjny.
3. Jeżeli  po  otwarciu  przesyłki  nieoznaczonej  na  zewnątrz  w  sposób  informujący  o  jej zawartości,  okaże  się,  że  nie  powinna  ona  być  otwierana,  przesyłkę  przekazuje  się bezzwłocznie  w  zamkniętej  kopercie  właściwej  komórce  organizacyjnej,  po  dokonaniu rejestracji na podstawie danych na kopercie.
4. Jeżeli pracownik otrzymał przesyłkę niezarejestrowaną jest obowiązany
- 1) przekazać  ją  do  punktu  kancelaryjnego  w  celu  uzupełnienia  danych  w  rejestrze przesyłek wpływających albo
- 2) samodzielnie wykonać zadania punktu kancelaryjnego.
5. Po otwarciu koperty punkt kancelaryjny sprawdza:
- 1) czy nie zawiera ona przesyłek mylnie skierowanych;
- 2) czy znajduje się w niej kompletna przesyłka, której znaki uwidocznione są na kopercie; brak  załączników  lub  otrzymanie  samych  załączników  bez  pisma  przewodniego odnotowuje się odpowiednio na danym piśmie lub załączniku.

## § 15.

1. Punkt kancelaryjny,  po  zarejestrowaniu  w  rejestrze  przesyłek  wpływających,  umieszcza na przesyłkach wpływających na nośniku papierowym niepowtarzalny w całym zbiorze przesyłek identyfikator oraz pieczęć wpływu.
2. Identyfikator oraz pieczęć wpływu umieszcza się na:
- 1) kopertach - w przypadku przesyłek, do otwierania których punkt kancelaryjny nie jest uprawniony;
- 2) pierwszej stronie pism - w pozostałych przypadkach.

3. W  przypadku,  gdy  do  pisma  dołączone  są  załączniki,  podaje  się  w  obrębie  pieczęci wpływu liczbę załączników, z zastrzeżeniem ust. 2 pkt 1.
4. Identyfikator  umieszczony  na  przesyłce  na  nośniku  papierowym  musi  być  możliwy  do odczytania również bez konieczności stosowania urządzeń technicznych.
5. Dopuszcza  się,  z  uwzględnieniem  wymogu,  o  którym  mowa  w  ust.  4,  nanoszenie  na przysyłkę identyfikatora przeznaczonego do odczytywania maszynowego.
6. Pieczęci wpływu nie umieszcza się na:
- 1) dokumentacji stanowiącej osobistą własność;
- 2) oficjalnych zaproszeniach;
- 3) załącznikach;
- 4) czasopismach, katalogach, prospektach;
- 5) umowach;
- 6) wnioskach o odznaczenia państwowe.
7. Po  naniesieniu  na  przesyłkę  na  nośniku  papierowym  identyfikatora  wykonuje  się  pełne odwzorowanie cyfrowe,  to  jest  odwzorowanie  wszystkich  stron  wraz  z  załącznikami,  z wyłączeniem przesyłek, dla których  nie wykonuje się pełnego odwzorowania ze względu na:
- 1) rozmiar strony (na przykład A3 i większe);
- 2) dużą liczbę stron;
- 3) treść, formę lub postać.
8. W przypadkach, w których nie wykonuje się pełnego odwzorowania cyfrowego, jeżeli to możliwe, należy wykonać odwzorowanie cyfrowe co najmniej pierwszej strony przesyłki i koperty,  załączając  w  metadanych  opisujących  tę  przesyłkę  informacje  o objętości (rozmiarze) przesyłki.
9. Dyrektor  Generalny  Ministerstwa uwzględniając  aktualnie  posiadane  zasoby  techniczne i organizacyjne, może określić w przypadkach, o których mowa w ust. 7, rozmiar strony, liczbę  stron,  wielkość  pliku  wynikowego,  od  których  nie  wykonuje  się  już  pełnych odwzorowań cyfrowych, a także określić rodzaje przesyłek, których się nie odwzorowuje cyfrowo.
10. Jeżeli  punkt  kancelaryjny  nie  wykonuje  odwzorowania  cyfrowego  bezpośrednio  po zarejestrowaniu przesyłki z uwagi na brak możliwości otwarcia przesyłki, to odwzorowanie cyfrowe:
- 1) może być  wykonane i  dołączone  do  metadanych  w  komórce  organizacyjnej  mającej możliwość otwarcia koperty;
- 2) może być wykonane w punkcie kancelaryjnym i dołączone do metadanych dopiero po zapoznaniu się z treścią wpływu przez adresata;
- 3) może  nie  być  wykonane,  a  w  systemie  EZD  pozostają  tylko  metadane  opisujące przesyłkę.
11. System  EZD  pozwala  na  wyszukanie  i  sporządzenie  listy  przesyłek,  dla  których  nie wykonano pełnych odwzorowań cyfrowych.
12. Odwzorowanie  cyfrowe  sporządza  się  z  należytą  starannością  i  jakością  techniczną umożliwiającą zapoznanie się z treścią bez potrzeby sięgania do pierwowzoru papierowego.

13. Minimalne wymagania techniczne dla odwzorowań cyfrowych określa załącznik nr 2 do instrukcji.

## § 16.

1. Przyjmując przesyłki przekazane pocztą elektroniczną, dokonuje się ich wstępnej selekcji mającej na celu oddzielenie spamu, wiadomości zawierających złośliwe oprogramowanie i  wiadomości  stanowiących  korespondencję  prywatną.  Dopuszcza  się  dokonywanie wstępnego  usuwania  spamu  i  wiadomości  zawierających  złośliwe  oprogramowanie  za pomocą oprogramowania wykonującego te funkcje automatycznie.
2. Po dokonaniu selekcji, o której mowa w ust. 1, przesyłki otrzymane pocztą elektroniczną dzieli się na:
- 1) przesyłki adresowane na skrzynki poczty elektronicznej podane w  Biuletynie Informacji Publicznej jako właściwą do kontaktu z Ministerstwem;
- 2) przesyłki adresowane na indywidualne adresy poczty elektronicznej:
- a) mające istotne znaczenie dla odzwierciedlenia przebiegu załatwiania spraw przez Ministerstwo;
- b) mające robocze znaczenie dla spraw załatwianych przez Ministerstwo;
- c) pozostałe, nie odzwierciedlające działalności Ministerstwa.
3. Przesyłki,  o  których  mowa  w  ust.  2  pkt  1  i  pkt  2  lit.  a,  rejestruje  się,  dołączając  do metadanych opisujących przesyłkę odpowiednie wiadomości poczty elektronicznej wraz z załącznikami, przy czym rejestracja może być wykonana przez punkt kancelaryjny lub bezpośrednio przez prowadzącego sprawę.
4. Przesyłki, o których mowa w ust. 2 pkt 2 lit. b, prowadzący sprawę włącza bezpośrednio do  akt  właściwej  sprawy  w  systemie  EZD,  nie  rejestrując  ich  w  rejestrze  przesyłek wpływających.
5. Przesyłek, o których mowa w ust. 2 pkt 2 lit. c, nie rejestruje się i nie włącza się do akt sprawy  i traktuje  jako  dokument  elektroniczny  nieewidencjonowany,  o  którym  mowa w przepisach wydanych na postawie art. 5 ust. 2b ustawy archiwalnej.
6. Przesyłki przekazane pocztą elektroniczną wprowadza się do systemu EZD w taki sposób, aby  zachować  je  w  postaci  naturalnego  dokumentu  elektronicznego  wraz  załącznikami w formatach, w jakich były przekazane, jeżeli były do przesyłki załączone.
7. Jeżeli  przesyłki  przekazane  pocztą  elektroniczną  stanowią  część  akt  spraw,  dla  których w ramach  wskazania  wyjątku  od  podstawowego  sposobu  dokumentowania  przebiegu załatwiania i rozstrzygania spraw ustalono, że czynności kancelaryjne oraz ich dokumentowanie wykonuje się w postaci nieelektronicznej to:
- 1) przesyłki, o których mowa w ust. 2 pkt 1 i pkt 2 lit. a, drukuje się, nanosi i wypełnia pieczęć wpływu na pierwszej stronie wydruku dokonując rejestracji i włącza w takiej postaci do akt sprawy;
- 2) przesyłki,  o  których  mowa  w ust.  2  pkt  2  lit.  b,  drukuje  się  i  włącza  bez  rejestracji i dekretacji bezpośrednio do akt sprawy;

- 3) przesyłek, o których mowa w ust. 2 pkt 2 lit. c, nie drukuje się, nie rejestruje i nie włącza do akt sprawy.

## § 17.

1. Przesyłki przekazane na ESP dzieli się na:
- 1) przeznaczone do automatycznego  rejestrowania w  systemie teleinformatycznym dedykowanym do realizacji określonych wyspecjalizowanych usług oraz spraw;
- 2) pozostałe, nieprzeznaczone do automatycznego rejestrowania.
2. Przesyłek, o których mowa w ust. 1 pkt 1, nie rejestruje się, jeżeli system teleinformatyczny, w którym są one przetwarzane, umożliwia wyszukiwanie i sortowanie, co najmniej według daty wpływu oraz adresata, od którego przesyłka pochodzi.
3. Przesyłki,  o  których  mowa  w  ust.  1  pkt  2,  rejestruje  się,  dołączając  do  metadanych opisujących tę przesyłkę zarejestrowany naturalny dokument elektroniczny oraz UPO.
4. Jeżeli przesyłki, o których mowa w ust. 1 pkt 2, stanowią część akt sprawy, dla których w ramach  wskazania  wyjątku  od  podstawowego  sposobu  dokumentowania  przebiegu załatwiania i rozstrzygania spraw ustalono, że czynności kancelaryjne oraz ich dokumentowanie  wykonuje  się  w  postaci  nieelektronicznej,  to  po  dokonaniu  czynności związanych z ich zarejestrowaniem, drukuje się je wraz z UPO oraz nanosi i wypełnia pieczęć wpływu  na pierwszej stronie wydruku i włącza w takiej postaci do akt sprawy.
5. Na wydruk UPO nanosi się czytelny podpis sporządzającego wydruk oraz datę wykonania wydruku.

## § 18.

1. Przesyłki przekazane na informatycznym nośniku danych dzieli się na:
- 1) przekazane bezpośrednio na informatycznym nośniku danych;
- 2) stanowiące załącznik do pisma przekazanego na nośniku papierowym.
2. Przesyłki,  o  których  mowa  w  ust.  1  pkt  1,  rejestruje  się  dołączając  do  metadanych opisujących te przesyłki dokument elektroniczny przekazany na informatycznym nośniku danych oraz UPO, jeżeli zostało wydane.
3. Pisma  na  nośniku  papierowym,  o  których  mowa  w  ust.  1  pkt  2,  rejestruje  się  tak  jak pozostałe  przesyłki  w  postaci  papierowej,  dołączając  do  metadanych  odwzorowanie cyfrowe pisma, a także załącznik w postaci elektronicznej zapisany na informatycznym nośniku danych, z zastrzeżeniem ust. 4.
4. Jeżeli nie jest możliwe lub zasadne włączenie do systemu EZD przesyłki przekazanej na informatycznym  nośniku  danych  ze  względu  na  jej  rozmiar  (na  przykład  materiał filmowy,  zbiór  odwzorowań  wieloarkuszowej  mapy  wykonany  w  dużej  rozdzielczości, oprogramowanie instalacyjne), odnotowuje się ten fakt w rejestrze przesyłek wpływających, nie przenosząc zawartości nośnika do zasobów systemu EZD, a następnie informatyczny  nośnik  danych  przechowuje  się  w  składzie  informatycznych  nośników danych.

5. Jeżeli przesyłki, o których mowa w ust. 1, stanowią część akt spraw dla których w ramach wskazania wyjątku od podstawowego sposobu dokumentowania przebiegu załatwiania i rozstrzygania  spraw  ustalono,  że  czynności  kancelaryjne  oraz  ich  dokumentowanie wykonuje się  w  postaci  nieelektronicznej  to  po  dokonaniu  czynności  związanych  z  ich zarejestrowaniem  drukuje  się  je  oraz  nanosi  i  wypełnia  pieczęć  wpływu  na  pierwszej stronie wydruku.
6. System EZD pozwala na wyszukanie i sporządzenie listy przesyłek na informatycznych nośnikach danych, których nie włączono do systemu EZD, zawierającej w szczególności wskazanie nośników, na których się one aktualnie znajdują.
7. Dyrektor  Generalny  Ministerstwa uwzględniając  aktualnie  posiadane  zasoby  techniczne i organizacyjne, może ustalić maksymalną wielkość przesyłki przekazywanej na informatycznym nośniku danych, którą włącza się bezpośrednio do systemu EZD.

## § 19.

Jeżeli przesyłka w postaci elektronicznej lub załącznik do niej, stanowiąca część akt spraw, dla  których  w  ramach  wskazania  wyjątku  od  podstawowego  sposobu  dokumentowania przebiegu  załatwiania  i  rozstrzygania  spraw  ustalono,  że  czynności  kancelaryjne  oraz  ich dokumentowanie  wykonuje  się  w  postaci  nieelektronicznej,  zawiera  podpis  elektroniczny identyfikujący  jego  posiadacza  w  sposób  określony  w  przepisach  ustawy  z  dnia  17  lutego 2005  r.  o  informatyzacji  działalności  podmiotów  realizujących  zadania  publiczne,  na wydruku opatrzonym pieczęcią wpływu nanosi się informację o ważności podpisu elektronicznego  i  integralności  podpisanego  dokumentu  oraz  dacie  tej  weryfikacji  (na przykład 'podpis elektroniczny zweryfikowany w dniu ……..… [data]; wynik weryfikacji: ważny/nieważny/brak  możliwości  weryfikacji'),  a  także  czytelny  podpis  sporządzającego wydruk.

## § 20.

1. Po  wykonaniu  czynności  związanych  z  przyjęciem  i  zarejestrowaniem  przesyłek  punkt kancelaryjny dokonuje ich rozdziału do właściwych komórek organizacyjnych lub osób. Właściwość komórek organizacyjnych lub osób wynika z podziału zadań i kompetencji w Ministerstwie.
2. Dokonywanie  rozdziału  przesyłek  może  być  realizowane  automatycznie  w  ramach systemu EZD.
3. W  przypadku  błędnego  rozdzielenia  przesyłek  odbiorca  niezwłocznie  przekazuje  je zgodnie z właściwością lub do punktu kancelaryjnego.
4. W przypadku przesyłek w postaci elektronicznej w całości włączonych do systemu EZD i przesyłek na nośniku papierowym, dla których wykonano pełne odwzorowanie cyfrowe, dokonywanie rozdziału, o którym mowa w ust. 1, następuje wyłącznie w systemie EZD, przy czym przesyłki na nośniku papierowym przekazuje się do składu chronologicznego bezpośrednio po zarejestrowaniu.

5. W  przypadku  przesyłek  na  nośniku  papierowym,  dla  których  nie  wykonano  pełnego odwzorowania cyfrowego, i przesyłek na informatycznych nośnikach danych, których nie włączono w całości do systemu EZD, dokonywanie rozdziału, o którym mowa w ust. 1, jest realizowane:
- 1) w ramach systemu EZD przez przekazanie wglądu do metadanych oraz
- 2) poza systemem EZD przez przekazanie brakującej treści nieznajdującej się w systemie EZD.
6. W przypadku  przesyłek,    dla  których  w  ramach  wskazania  wyjątku  od  podstawowego sposobu dokumentowania przebiegu załatwiania i rozstrzygania spraw ustalono, że czynności kancelaryjne oraz ich dokumentowanie wykonuje się w postaci nieelektronicznej, dokonywanie rozdziału, o którym mowa w ust. 1, jest realizowane:
- 1) w ramach systemu EZD przez przekazanie wglądu do metadanych oraz
- 2) poza systemem EZD przez przekazanie całości przesyłki.
7. Przekazywanie    przesyłek,  o  których  mowa  w  ust.  5  pkt  2  i  ust.  6,  jest  realizowane w sposób przyjęty w Ministerstwie.
8. Po zakończeniu sprawy:
- 1) przesyłki na nośniku papierowym, dla których nie wykonano pełnego odwzorowania cyfrowego są przekazywane do składu chronologicznego;
- 2) przesyłki na informatycznych nośnikach danych są przekazywane do składu informatycznych nośników danych;
- 3) przesyłki,  o  których  mowa  w  ust.  5  pkt  2,  gromadzi  się  w  aktach  sprawy  oraz przechowuje w teczkach aktowych, o których mowa w § 30 instrukcji.
9. Do czasu zakończenia sprawy udostępnianie przesyłek, o których mowa w ust. 5 pkt 2 i ust. 6 pkt 2, jest realizowane w sposób przyjęty w Ministerstwie.

## § 21.

1. Dopuszcza się prowadzenie w Ministerstwie  kilku składów chronologicznych oraz kilku składów informatycznych nośników danych, jeżeli jest to uzasadnione strukturą organizacyjną lub lokalizacją komórek organizacyjnych.
2. W przypadku wyjęcia dokumentacji ze składu chronologicznego lub nośnika ze składu informatycznych nośników danych należy to udokumentować przez:
- 1) włożenie  w  ich  miejsce  karty  zastępczej  zawierającej  znak  sprawy,  jej  tytuł,  nazwę komórki  organizacyjnej  lub  nazwisko  pracownika  wypożyczającego  dokumentację bądź  nazwę  i  adres  jednostki  organizacyjnej,  do  której  dokumentację  wysłano  oraz termin zwrotu albo
- 2) odnotowanie informacji, o których mowa w pkt 1, w systemie EZD, jeżeli zapewnia on  powiązanie  informacji  o  wyjęciu  dokumentacji  z  odpowiadającymi  jej  aktami sprawy.
3. Dopuszcza się wykonanie kopii wyjmowanej dokumentacji, o której mowa w ust. 2.

## § 22.

1. Przesyłki na nośnikach papierowych, dla których nie wykonano pełnego odwzorowania cyfrowego,  przechowuje  się  w  składzie  chronologicznym  odrębnie  od  pozostałych przesyłek.
2. Przesyłki  na  informatycznych  nośnikach  danych,  o  których  mowa  w  §  18  ust.  4, przechowuje się w składzie informatycznych nośników danych odrębnie od pozostałych przesyłek.\n
